Kmom10
===============================

Redovisning för kmom10.

Då var projektet för designkursen färdigt. Känns som ett rätt omfattande projekt med mycket att gå igenom och dubbelkolla så att allt är ok. Har gått igenom me-sidan också där jag gick över så att mina bilder är väl optimerade och att allt matchar griddet. Hittade lite som jag inte var nöjd med och åtgärdade det.

##1.1
###Uppgift 1:
Intressant övning där man fick tänka igenom och jobba med uppbyggnaden utav hemsidorna och se om dom är användarvänliga.
Jag valde ut 4 stycken sidor som jag gick igenom och analyserade utifrån huruvida dom var användarvänliga. Jag hade fem punkter som jag analyserade. De fem punkterna var: lärbarhet, effektivitet, igenkänningsbar, felbarhet och nöjdbarhet.

Började med att undersöka om hemsidan gör jobbet som sidan syftar till på ett bra sätt och underlättar för besökaren att på ett enkelt och smidigt sätt ta del utav informationen.

Likaså att besökaren hittar den informationen som dom söker. Gjorde som så att jag provade olika vägar man kunde ta för att ta sig fram till slutmålet och sedan se hur bra det var löst samt om man kunde gå fel på vägen. Jag har tagit skärmdumpar och analyserat enligt uppgiften.

###Uppgift 2:
Här skapade jag mig först ett regelverk för att skriva bra texter för webben. Detta regelverk ligger sedan till grunden för vad jag analyserat. Jag valde ut fyra stycken sidor med artiklar och fokuserade då på tidningar och valde två stycken i Sverige, en i Kanada och en i USA. Det visade sig att dom alla såg lite olika ut.

Jag tog skärmdumpar på alla sidorna där man kan se artikeln i fråga som analyserats. För mig var det en nyttig uppgift för man fick se konkreta exempel på bra och dåliga texter. En givande analys som kommer stärka mig i mitt skrivande.

###Uppgift 3:
Här valde jag att ta mig an kund tre nämligen webbutvecklaren Bew Gorp.

Först tänkte jag installera en ny installation utav anax-flat och hade installerat en bara för att testa snabbinstallationen som fungerade riktigt smidigt, men när jag tittade runt så insåg jag att jag hade gjort lite småändringar i några mall-filer som jag har ändrat språket i och jag såg sedan att den nya installationen var full med exempeldata som jag ändå var tvungen att ta bort så jag raderade den nya och använde mig utav min gamla installation som jag kopierade över för att spara lite tid och raderade innehållet och började bygga på projektet. Tyckte att det jag hade i grunden var bra att bygga vidare på så jag såg inte det som ett hinder att kopiera utan var för att spara lite tid.

Efter att jag kopierat över anax-flat till ”proj”-mappen så började jag bygga upp strukturen på innehållet med sidor och sidornas innehåll. Byggde bloggens sidor och förberedde allt för uppgifterna som följde. Under tiden jag började göra uppgift 3 så byggde jag samtidigt på designen eftersom viss text skulle in på olika ställen i designen och då började jag bygga designen samtidigt som jag höll på med strukturen.

Eftersom bannerbilden på sidan är av ganska stor vikt för temat så ville jag ha den som img och inte bakgrundsbild just för responsiviteten. För att bilden skulle fungera bäst så är det viktigt att bilden alltid tar upp sin fulla plats. Jag la även till en text i blocket för att balansera bilden. Sedan så ville jag ha olika bannerbilder till dom olika teman som vi skulle göra så jag blev tvungen att skriva en liten anpassning i views delen som kollar vilket tema som är laddat och beroende på vilket tema så väljs ett block som matchar temats namn. Ändringen gör det enkelt att bygga på med fler teman och bara följa strukturen på blocken så dom matchar temats namn om man vill ha olika bilder.

Jag skapade några block som jag ville ha i min sidebar för att bland annat på ett tydligt sätt lyfta fram vilka färdigheter som finns så att besökaren kan se vad som erbjuds. Likaså ville jag ha ett block som gör det tydligt för besökaren att ta kontakt med Bew Gorp. Syftet med blocken i sidebaren var också att skapa balans gentemot maindelen.

Texten på första sidan delade jag upp med 3 mellanrubriker för att lyfta fram och visa besökaren vad som väntas i texten och göra den mer lätt åtkomlig.

###Uppgift 4:
Till denna uppgiften så skapade jag två stycken LESS filer. Första är bas temat base.less som hanterar importeringen utav alla moduler som används på sidan. I base.less har jag koden som är gemensam för alla teman som jag gjort. Moduler som jag specificerat på temasidan architecture på projektet importeras i base.less.

Där jag vill kunna byta värden som färgen på typsnitten, bakgrunder, menyer och storlekar etc så har jag skapat variabler som gör det enkelt att ändra designen i mina childthemes. Bew Gorp har ett default tema som börjar med att jag importerar base.less som gör grunden för sidan. Genom detta så har jag redan all funktionalitet så som de båda gridden (vertikalt och horisontellt). Genom att skriva ?vgrid eller ?hgrid på en godtycklig sida så kan man kolla hur väl jag matchar gridden.

Standard temat heter custom.less och innehåller variablerna på de värden som jag vill ändra på för just detta temat och några unika anpassningar för just detta temat. Jag definerar här vilken font som jag vill använda för titel och brödtext genom att importera fonten från google och tilldela variabler som styr vilket typsnitt som ska användas.

Designanalysen för mina teman kan man läsa mer ingående på projektsidan. Det jag ville var att jobba med en stor banner och hålla det enkelt och konkret. Inte ha för mycket färger utan jobba mer med gråskalan som jag gillar och använder istället en färg som går igenom från logotypen för att betona.

Jag skapade logotype som även ligger som en favicon.

###Uppgift 5:
Här tänkte jag jobba på mer med färger till skillnad från default temat. Ändrade storleken på kolumnerna så att sidebaren fick 1 kolumnbredd extra jämfört med default temat för att lyfta fram ”Färdigheter” och blocket med kontakta för offert. Syftet med det var för att göra dem lite större och tyngre för att dra mer fokus dit.

Jag har byggt det på base.less precis som custom.less och ändrat dom variablerna som styr färger och typsnitt. Sedan så har jag specifika ändringar för detta temat också.

Header-menyn sträcker sig över hela sidans bredd istället och bannerbilden är begränsad till samma bredd som main. Jag jobbar lite mer med former och ramar som repeteras. Bakgrund med textur och transparanta regioner som framhävs med skuggeffekt för att skapa ett djup och lyfta fram dom olika regionerna. Ni kan läsa en mer ingående analys utav temat på projektets tema sida för just detta temat.

###Uppgift 6:
Min LESS struktur bygger på den från min me-sida. Där jag importerar diverse moduler som jag beskrivit på architecture sidan under theme på projektsidan.

Alla modulerna importeras i modules.less som sedan importeras i base.less som sedan importeras i temat som jag vill bygga. Detta gör att jag genast får tillgång till alla modulerna som är importerade. Vilket gör det enkelt att ändra utseendet på sidan genom att bara ändra några variabler. Det följer en tydlig hierarki som gör det enkelt att styra designen från tema filen.


##1.2 Allmänt om utförandet av projektet
Det har varit ett intressant och lärorikt projekt att få jobba igenom med det som vi har lärt oss. Det var ett rätt tidskrävande projekt med mycket innehåll att jobba med och gå igenom. Tycker att kursen sammanfattades riktigt bra med att lägga in alla moment som vi gått igenom i ett slutprojekt.

Väldigt lärorikt att få jobba igenom alla stegen igen och man fick många aha!-upplevelser på vägen. Tycker analyserna är väldigt bra för att i praktiken kunna analysera och jämföra sidor och kika på dem lite mer kritiskt och på så sätt reflektera över det man kommit fram till. Man får en bild av vad som fungerar bra och vad som fungerar mindre bra. Lite tidskrävande när man ska göra fyra stycken, men samtidigt så behövs det så man får chansen att jämföra sidorna så man kan dra lite slutsatser.

Tycker inte jag har stött på problem mer än att jag ville ha olika banners för dom olika temana och inte som bakgrund utan som img-tag just för att jag ville att bilden skulle ta sin fulla plats och fungera responsivt. Så där fick jag hitta på en lösning som fungerade vilket jag tycker jag fick till så det fungerar ok.

Men inget som jag direkt körde fast på utan det tog lite tid att genomföra bara.

##1.3 Utvärdering
Jag är nöjd med kursen och tycker att den har lyft fram väldigt mycket. Den har gett oss en större förståelse för vad som fungerar och varför det fungerar.

Väldigt kul att få jobba med LESS och markdown som jag inte tidigare kommit i kontakt med.

Cimage tyckte jag var riktigt användbart och är något som borde finnas med i varje verktygslåda. Bara en sån grej som att jag hittade svarta ikoner som jag ville ha vita och på nolltid så hade jag alla vita utan att behöva lägga tid på att göra om en och en i en bildredigeringsprogram.

Tycker kanske att det gick lite fort i början med verktygen som användes. Jag förstår att det är svårt att gå in på alla delar på djupet utan det viktiga var att komma igång med ramverket så vi kunde jobba vidare. Personligen så hade jag velat gå in lite mer i git. Vi commitade mest och taggade så där kunde man kanske fått till lite mer i hur man kanske kan hantera olika konflikter, ändringar, branches etc. Det var ungefär så mycket som jag använt git tidigare också så där hade jag nog velat gå in lite mer eftersom det har en viktig roll i utvecklingsarbetet.

Analyserna har varit mycket bra även om dom tagit tid så är dom ypperliga på att sätta det vi läst om i ett sammanhang där vi kan reflektera och se vad som fungerar och inte fungerar i praktiken. Lära sig av andras misstag och se vad som kan göras bättre vilket är något som jag nu alltid kommer ha med mig. Man hade kunnat göra analyserna i grupp och då hade man sparat lite tid, men samtidigt så tror jag nog inte man kanske hade fått samma effekt och aha-upplevelse som när man själv analyserar och reflekterar. Så jag tror nog att det är en god ide att fortsätta så. Tänker på ett uttryck från militären som ringer i huvudet fortfarande: ”repetition är inlärningens moder”. I och med att dessa analyserna ger utrymme att komma till så många insikter så tycker jag att dom varit riktigt bra.

Materialet har varit bra och lärorikt. Informativa videos som förklarar och vägleder när det gäller anax-flat. Videorna är det som jag har lutat till mest i början när jag satte mig in i anax-flat. Sen har jag hittat runt själv när jag blivit lite mer bekant med anax-flat.

Kikar man på materialet så har det varit fullgott för att vi ska kunna genomföra kursen och även gett det lilla extra.

För att summera så är jag väldigt nöjd med kursen som har gett oss möjligheten att jobba mer ingående med utvecklingen utav innehållet och designen när det gäller att bygga användarvänliga hemsidor. Kommer absolut att rekommendera denna kursen.

**Betyg: 8/10**
